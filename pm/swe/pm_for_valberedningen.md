# PM för Valberedningen

## 1. Formalia

### 1.1. Syfte

Detta PM reglerar sektionens valberedning.

Valberedningen bereder de val som förrättas av sektionsmötet i enlighet med sektionens styrdokument.

### 1.2. Historik

Upprättat: 2014-02-10  
Senast ändrat: 2022-09-27

### 1.3 Ändrande av PM

För ändrande av detta PM krävs ett beslut taget med kvalificerad majoritet på ett SM.

## 2. Bakgrund

Valberedningen har på sektionen en betydande roll, i det att man har stort inflytande över vilka som nästkommande år kommer att inneha förtroendeuppdrag inom sektionen.  
Syftet med denna PM är att formalisera valberedningens arbete och förtydliga deras uppgifter.

## 3. Verksamhet i allmänhet

Det åligger valberedningen:  

- att marknadsföra de val som förrättas under det aktuella verksamhetsåret
- att insamla nomineringar och kandidaturer,
- att intervjua kandidater,
- att utfärda omdömen om kandidaterna och verka rådgivande för sektionsmötets beslutfattande.

## 4. Verksamhet i detalj

### 4.1. Marknadsföring av valen

Valberedningen ska marknadsföra de val som det åligger dem att bereda.

### 4.2. Nominering och kandidatur

Nominering och kandidatur sker skriftligen till valberedningen.

Angående offentliggörande av kandidaturer, se nedan under punkt 4.6 Valhandlingar.

### 4.3. Ansökningshandlingar

Alla kandidater skall uppmanas att lämna in ett personligt brev till valberedningen.

Kandidaterna skall ges möjlighet att göra ändringar i sina ansökningshandlingar innan de blir offentliga.

Se även punkt 4.6 Valhandlingar nedan.

### 4.4. Intervjuer

Valberedningen skall i möjligaste mån genomföra intervjuer med kandidaterna.

### 4.5. Skriftliga omdömen om kandidater

Valberedningen ska lämna in ett skriftligt omdöme om varje kandidat till det bestämda sektionsmötet.  
Där ska kandidatens egenskaper redogöras i relation till uppdraget och relevanta skillnader mellan olika kandidater ska tas upp.  
I detta omdöme ska valberedningen även lämna övrig information som bedöms vara av vikt för valet.

Valberedningen ska förorda den eller de kandidater som valberedningen anser lämpliga och avgjort bättre lämpade än eventuella övriga kandidater.  
Samtliga kandidater ska få tillgång till valberedningens omdöme om kandidaten själv och om de blivit förordade eller ej.  
Därefter ska det ges minst 24 timmar där kandidaten får besluta om de vill kvarstå som kandidat eller ej, innan handlingarna får offentliggöras.

Valberedningen får dock aldrig rekommendera en kandidat att dra tillbaka en kandidatur.

### 4.6. Valhandlingar

Kandidaternas ansökningshandlingar samt valberedningens omdömen och förordanden ska offentliggöras i separata valhandlingar till sektionsmötet vid vilket val ska ske.  
Valberedningen ska även i dessa handlingar beskriva det arbetssätt som använts under beredningen samt redogöra för vilka bedömningskriterier som använts vid bedömning av kandidaternas kvalifikationer och lämplighet.  
Det totala antalet sökande till vardera post ska anges.  

Valberedningen ska i dessa handlingar också redogöra för eventuella avvikelser från normal beredningsprocedur som har förekommit.

### 4.7. Sekretess

Valberedningen kan under arbetets gång komma över potentiellt känslig information om de olika kandidaterna, både sådan som är relevant för valet och sådan som inte är det.  
Det är av yttersta vikt att sådan information behandlas varsamt.

All information om kandidaterna och valberedningens arbete är konfidentiell och får ej lämnas ut av valberedningen eller någon av dess medlemmar, med följande undantag:  

- Valhandlingar enligt ovan, samt annan information som valberedningen skriftligen delger sektionen är offentlig.  
- Valberedningen ska under sektionsmöte i relevant utsträckning besvara de frågor som ställs av sektionsmötet.  
  Frågor till en enskild ledamot av valberedningen behöver dock inte besvaras, såvida de inte avser en i handlingarna anmäld avvikande uppfattning.  
- Även uppgifter som är att anse som känsliga ska delges sektionsmötet, om de bedöms vara av betydande vikt för valet.  
  Dock skall de berörda kandidaterna i förväg informeras om detta och därvid ges möjlighet att dra tillbaka sina kandidaturer.

### 4.8. Tillbakadragna kandidaturer

Valberedningen får över huvud taget inte uttala sig om personer som inte längre kvarstår som kandidater, såvida inte personerna i fråga gett sina uttryckliga medgivanden till detta.

### 4.9. Undantag och specialregler

#### 4.9.1. Oförrättade val

Ansvaret för val som skulle ha, men inte kunnat, förrättas under den föregående valberedningens mandatperiod tillfaller automatiskt den nya valberedningen (om valet fortfarande är aktuellt).

#### 4.9.2. Fyllnadsval

Vid fyllnadsval gäller samma regler som vid ordinarie val, med undantag för de regler som ej är tillämpbara (exempelvis angående datum).

### 4.10. Jäv hos ledamot

Ledamot i valberedningen får ej deltaga i valberedandet av post denne själv kandiderar till.
